Retrospektiivin ideana on tarkastella kulunutta sprinttiä ja tuoda esiin korjausehdotuksia ja havaintoja siitä, miten työskentely on sujunut, tai mikä on hidastanut etenemistä. Seuraavissa sprinteissä osataan näin ollen hyödyntää hyväksi havaittuja käytänteitä sekä keskittyä ongelmakohtiin, jotta työskentelystä saadaan mahdollisimman mielekästä ja tehokasta koko tiimille. Retrospektiivitekniikoita on erilaisia, ohessa esitellään niistä kaksi:

Start, Stop, Continue, More of, Less of Wheel -tekniikan tavoitteena on määrittää mitä mieltä tiimin jäsenet ovat käytetyistä toimintatavoista. Taululle tai paperille piirretään ympyrä, joka jaetaan viiteen osaan tekniikan nimen mukaisesti. Tiimin jäsenet antavat siis kommentteja siitä, mitä toimintatapoja pitäisi aloittaa, mitä lopettaa, minkä parissa on hyvä jatkaa, mitä pitäisi tehdä enemmän ja mitä vähemmän.

Glad, Sad, Mad -tekniikan avulla tiimin jäsenet antavat palautetta sprinttiin, tiimiin itseensä ja/tai johonkin ulkopuoliseen asiaan liittyen. Palautteet jaetaan positiivisiin, negatiivisiin, sekä yleisempiin valituksen aiheisiin. Palautteista äänestetään, ja ne käsitellään saatujen äänien määräämässä järjestyksessä.
